'n Gespesialiseerde Eenheid vir Moord en Roof gaan wéér deel word van die Suid-Afrikaanse Polisiediens se struktuur. PRETORIA – Byna twee dekades nadat dié gespesialiseerde polisie-eenheid gesluit is, vorm die Eenheid vir Moord en Roof nou weer deel van die Suid-Afrikaanse Polisiediens se struktuur. Die nasionale polisiekommissaris, Khehla Sitole, het aan eNuus bevestig dit is deel van 'n strategie om die groeiende misdaadprobleem te takel. In 2001 het die voormalige kommissaris, Jackie Selebi, die gespesialiseerde eenheid gesluit – 'n besluit wat grootliks die skuld kry vir die toenemende vlakke van geweldsmisdaad.