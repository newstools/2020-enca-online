"Ons is definitief op pad na ‘n positiewe kurwe in die DA” KAAPSTAD – Die DA het uit sy foute geleer en sal nooit sy rug op sy kernbeginsels keer nie. So sê die nuutverkose leier van die amptelike opposisie, John Steenhuisen. Die party het tydens sy virtuele konferensie aangekondig dat Steenhuisen vir Mbali Ntuli in die leierskapsverkiesing verslaan het. Steenhuisen was die tussentydse leier van die DA sedert Mmusi Maimane verlede jaar as partyleier bedank het. Ntuli verteenwoordig die party in die KwaZulu-Natalse wetgewer. Helen Zille is terselfdertyd as voorsitter van die DA se federale raad herkies.