'n Betoging oor beweerde rassisme by 'n Kaapstadse skool het in geweld ontaard. BRACKENFELL - Een persoon is in hegtenis geneem nadat EFF-lede, ouers en lede van die gemeenskap Maandagoggend buite die Hoërskool Brackenfell in Kaapstad slaags geraak het. Die 39-jarige verdagte het glo 'n wapen in die openbaar afgevuur. Die EFF beskuldig die skool van rassisme en beweer hy het 'n matriekafskeid gehou waarheen slegs wit leerlinge genooi is. Maar die skoolhoof, Jannie Muller, sê daar was vanjaar géén amptelike matriekafskeid nie weens die Covid19-pandemie. Enkele leerlinge het glo wel 'n klein privaat funksie gehou waarby die skool nie betrokke was nie.