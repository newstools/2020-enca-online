Die ma van een van die slagoffers van die vermeende Wolseley-reeksmoordenaar verkwalik die polisie oor hul ondersoek na haar dogter se verdwyning. WOLSELEY - Die identiteit van die vermeende Wolseley-reeksmoordenaar se eerste slagoffer is Maandag bevestig. Die 25-jarige Miché Pienaar is aan haar vingerafdrukke uitgeken. Haar liggaam is saam met dié van die 21-jarige Bernadine Frans en 'n ander vrou uit vlak grafte buite die Pine Valley informele nedersetting opgegrawe. Die verdagte, Siyamcela Sombambela, het kort nadat hy in hegtenis geneem is aan die polisie beken dat hy die drie moorde gepleeg het.