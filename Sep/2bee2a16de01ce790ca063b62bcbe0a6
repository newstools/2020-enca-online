Daar is beter oesvooruitsigte vir sommige Wes-Kaapse boere, maar die droogte knou steeds die Klein-Karoo. THEEWATERSKLOOFDAM - Baie Wes-Kaapse boere kan vanjaar 'n beter oes verwag as in die laaste drie jaar, danksy die goeie reën wat onlangs in dele van dié provinsie geval het. Die gemiddelde vlak van die damme wat Kaapstad van water voorsien, het terselfdertyd tot meer as 90 persent gestyg. Dis die eerste keer sedert 2014 dat dié damme amper vol is. Maar die vooruitsigte is nie oral ewe rooskleurig nie. Die Klein-Karoo gaan steeds onder 'n knellende droogte gebuk.