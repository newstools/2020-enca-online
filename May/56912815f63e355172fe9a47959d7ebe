Mense wat in kwarantyngeriewe in Lephalale, Upington, Modimolle en Springbok gehuisves word, het die VF+ genader oor soortgelyke uitdagings as by Zithabiseni. Dit is nie net die Zithabiseni-kwarantynfasiliteit in Mpumalanga wat volgens gerepatrieerde Suid-Afrikaners nie aan basiese standaarde voldoen nie. Die Vryheidsfront Plus het klagtes oor sewe verskillende fasiliteite van sowat 200 Suid-Afrikaners ontvang wat uit buurlande gerepatrieer is. Intussen vra die minister van Openbare Werke, Patricia de Lille, vir ’n dringende ondersoek na waarom gerepatrieerde Suid-Afrikaners van die VSA Sondag na fasiliteite oorgeplaas is wat sý beweer nie deur haar departement goedgekeur is nie.