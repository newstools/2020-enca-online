Die regering gaan 132 Suid-Afrikaners uit China repatrieer terwyl die corona-virus verder versprei. CHINA - Die repatriasie van Suid-Afrikaners vanuit China sal as 'n militêre operasie hanteer word om te verhoed dat die corona-virus verder versprei. Só sê die presidensie wat Donderdagaand aangekondig het dat die regering 132 landsburgers wat in afsondering in die stad Wuhan is, huis toe gaan bring. Die dodelike virus het in dié stad in die Hubei-provinsie ontstaan. Hoewel die virus nie by enige Suid-Afrikaners in Wuhan gediagnoseer is nie, gaan hulle vir drie weke hier op tuisbodem in kwarantyn geplaas word.