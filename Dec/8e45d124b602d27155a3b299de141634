Sedert Maart 2020 het die nuwe coronavirus na elke uithoek van die wêreld versprei. Die Merriam-Webster-woordeboek se woord van die jaar vir 2020 was vir bykans niemand 'n verrassing nie: pandemie. Ook in Suid-Afrika was die woord in algemene gebruik, danksy Covid-19. President Cyril Ramaphosa het op 23 Maart 2020 aangekondig dat ’n nasionale staat van inperking vier dae later in die land sou begin. Dit in ’n poging om die verspreiding van Covid-19 hier te probeer bekamp. Tóé was Italië die episentrum van die virus-uitbreking wat in Desember 2019 in die stad Wuhan in China begin het.